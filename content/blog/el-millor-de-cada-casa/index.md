---
title: El millor de cada casa
date: "2019-06-22T18:00:00"
description: "Fa un parell de mesos van obrir una escola de ball al costat de l’oficina de l’empresa a la que treballo, just a l’altra banda del mur on hi tinc l’escriptori."
---
Fa un parell de mesos van obrir una escola de ball al costat de l’oficina de l’empresa a la que treballo, just a l’altra banda del mur on hi tinc l’escriptori. Al principi no va semblar un problema, ja que amb prou feines farien classe a deshores un parell de cops per setmana. A mesura que s’acostava l’estiu, la falta d’aïllament amb la nau veïna va anar fent insuportable la convivència, fins el punt d’agafarme les confiances necessàries per demanar treballar des de casa.

Conscient de la necessitat de separar allò professional del que és personal (i sabent que la meva productivitat és proporcional a la distància a la nevera) aviat vaig posar-me a trobar un refugi temporal des d’on deixar les coses fetes i evitar endur-me res passat el meu torn. La rigidesa d’una biblioteca em feia venir son i la resta d’opcions eren massa inestables, així que vaig acabar optant per deixar-me vendre la moto d’un flamant nou espai de cotreball.

El lloc en sí estava situat a un parell de carrers de la meva facultat, la qual cosa evitava l’hora i mitja de trajecte a a l’antiga oficina de Les Corts. Aprofitant una oferta un tant il·lícita però sorprenentment vàlida vaig aconseguir, sense pagar un duro, un contracte de tres mesos que em garantia accés a la planta comunitària. Aquesta estaria equipada amb tot allò que jo, una jove promesa d’un sector que no et sabria dir, podria necessitar per desenvolupar-se professionalment: una cuina de la mida del meu primer pis, un parell de tresillos estil vestit de l’emperador, tres futbolins en una terrassa estupenda i el fil musical d’una botiga de roba per preadolescents.

El disseny d’aquella planta semblava tenir la firma de Philip Zimbardo a cada cantonada. Allà on tinguéssis la mirada posada trobaries restes de marxandatge amb frases motivacionals que aconseguirien fer-te sentir culpable per no poder assolir un seguit d’objectius inassolibles i dues tasses culpable per no fer-ho amb un somriure a la cara, agraït. Al voltant dels manaments d’aquesta filosofia s’havia creat una comunitat bastant estèril que competia entre sí per aparentar la major germanor possible i, el pitjor, és que tothom n’estava content. Ningú es podia permetre evitar participar de les activitats de la setmana o procurar, sota l’excusa del networking, engegar converses de cafetera per intentar païr el rerefons depriment de la família artificial formada per autònoms sense companys de feina. Socialitzar era una ordre prou ben camuflada que funcionava millor del que fer amics per la força sol funcionar, però en el fons anava bé per la raó evident que tothom semblava fruit d’un mateix prototip.

Quan el màxim equipament últil que un lloc com aquest t’ofereix són escriptoris i bon ample de banda pots fàcilment descartar les opcions laborals a les quals no està destinat. A més, la falta de diversitat al sector tecnològic no és una novetat pel fet de ser un problema d’orígen, raó per la qual la major part de converses a les que hom posava l’orella es tornaven prou previsibles com per estar guinotzades. Mentre receptor B espera el cafè, escolta atentament com emissor A li explica en un anglès tan fluit com innecessari una nova idea de projecte disruptiva i transformadora. És ara quan B, que bufa la tassa procurant no cremar-se, li pregunta a A per una sèrie de tecnicismes bastant similars als de la mateixa conversa de la setmana anterior, fent més o menys desxifrable en la nova resposta d’A que «aquesta és la bona» o «ja descansaré quan mori», perquè allò dur tres mesos a jornada doble sense veure un duro ja tal.
Que l’únic objectiu comú sigui el sacrifici que demana emprendre alguna cosa a canvi de la mísera probabilitat d’una recompensa infinita a posteriori només pot donar pas a una fàbrica de frustracions. Primer, perquè els mitjans a través dels quals s’intenta assolir l’èxit obvien el treball que demana no només dotar de sentit el producte principal sinó de l’ètica lligada als efectes del mateix. Segon, perquè ningú en aquest tipus d’entorns sap què fer per intentar aconseguir-ho.

https://twitter.com/monteiro/status/1131617099359477760

Mitja hora aixecant la vista del portàtil i l’únic que t’arriba als ulls són respostes a missatges de correu. Les targetes de visita, els càrrecs de tres lletres, els powerpoints i les bones paraules són els ingredients que necessiten aquells qui tenen el privilegi de pertànyer de forma natural a la base d’aquest tipus de catapulta a l’èxit perquè així ho ha venut qui realment s’ha forrat amb aquesta dinàmica. Et dic que ets l’elegit i el teu ambient de treball t’ho corrobora repetint a diari que ets un geni. Seràs el referent dels futurs desgraciats que abandonaran les seves miserables rutines de gent normal per tal d’arribar-te als peus. Tens una oportunitat d’or que més et val no perdre, i si cal, t’hi deixes les nits i els caps de setmana, els amics i la família.

https://twitter.com/dhh/status/1101193984871870464

Dos mesos hi he aguantat. I només en aquests temps he pogut compartir espai amb els amos d’una panacea de programació exprés pel cost de dos màsters, amb un home que s’hi està de vuit a vuit els set dies de la setmana i amb nouvinguts que en dos anys vivint a Barcelona “no han tingut temps” de conèixer algú fora de l’entorn d’oficina. Voler trobar en un espai així una solució temporal a separar la feina de la vida és impossible. Tallers, xerrades, festes i happy hours de barra il·limitada estarien bé si qui les organitza no fos qui s’alimenta de les excuses de cadascú per no tornar d’hora a casa. Et cobrim tot allò que necessites per evitar que pensis en res fora del marc laboral, no fos cas que se’ns passés per alt estar un pas més aprop d’anul·lar-te com a persona.

Per cert: la modalitat que vaig contractar en un principi només et dóna accés a la zona comunitària, compartida per tot l’edifici sencer. Costa més de tres-cents pavos al mes.